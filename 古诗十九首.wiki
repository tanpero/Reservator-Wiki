= 古诗十九首 =


-----

__TOC__


-----

== 行行重行行 ==

行行重行行，与君生别离。<br />
相去万余里，各在天一涯。<br />
道路阻且长，会面安可知？<br />
胡马依北风，越鸟巢南枝。<br />
相去日已远，衣带日已缓。<br />
浮云蔽白日，游子不顾返。<br />
思君令人老，岁月忽已晚。<br />
弃捐勿复道，努力加餐饭。





== 青青河畔草 ==

青青河畔草，郁郁园中柳。<br />
盈盈楼上女，皎皎当窗牖。<br />
娥娥红粉妆，纤纤出素手。<br />
昔为倡家女，今为荡子妇。<br />
荡子行不归，空床难独守。





== 青青陵上柏 ==

青青陵上柏，磊磊涧中石。<br />
人生天地间，忽如远行客。<br />
斗酒相娱乐，聊厚不为薄。<br />
驱车策驽马，游戏宛与洛。<br />
洛中何郁郁，冠带自相索。<br />
长衢罗夹巷，王侯多第宅。<br />
两宫遥相望，双阙百余尺。<br />
极宴娱心意，戚戚何所迫？





== 今日良宴会 ==

今日良宴会，欢乐难具陈。<br />
弹筝奋逸响，新声妙入神。<br />
令德唱高言，识曲听其真。<br />
齐心同所愿，含意俱未申。<br />
人生寄一世，奄忽若飙尘。<br />
何不策高足，先据要路津。<br />
无为守穷贱，坎坷长苦辛。





== 西北有高楼 ==

西北有高楼，上与浮云齐。<br />
交疏结绮窗，阿阁三重阶。<br />
上有弦歌声，音响一何悲！<br />
谁能为此曲，无乃杞梁妻。<br />
清商随风发，中曲正徘徊。<br />
一弹再三叹，慷慨有余哀。<br />
不惜歌者苦，但伤知音稀。<br />
愿为双鸿鹄，奋翅起高飞。





== 涉江采芙蓉 ==

涉江采芙蓉，兰泽多芳草。<br />
采之欲遗谁，所思在远道。<br />
还顾望旧乡，长路漫浩浩。<br />
同心而离居，忧伤以终老。





== 明月何皎皎 ==

明月何皎皎，照我罗床帏。<br />
忧愁不能寐，揽衣起徘徊。<br />
客行虽云乐，不如早旋归。<br />
出户独彷徨，愁思当告谁！<br />
引领还入房，泪下沾裳衣。





== 冉冉孤生竹 ==

冉冉孤生竹，结根泰山阿。<br />
与君为新婚，菟丝附女萝。<br />
菟丝生有时，夫妇会有宜。<br />
千里远结婚，悠悠隔山陂。<br />
思君令人老，轩车来何迟！<br />
伤彼蕙兰花，含英扬光辉。<br />
过时而不采，将随秋草萎。<br />
君亮执高节，贱妾亦何为！





== 庭中有奇树 ==

庭中有奇树，绿叶发华滋。<br />
攀条折其荣，将以遗所思。<br />
馨香盈怀袖，路远莫致之。<br />
此物何足贵，但感别经时。





== 迢迢牵牛星 ==

迢迢牵牛星，皎皎河汉女。<br />
纤纤擢素手，札札弄机杼。<br />
终日不成章，泣涕零如雨。<br />
河汉清且浅，相去复几许！<br />
盈盈一水间，脉脉不得语。





== 回车驾言迈 ==

回车驾言迈，悠悠涉长道。<br />
四顾何茫茫，东风摇百草。<br />
所遇无故物，焉得不速老。<br />
盛衰各有时，立身苦不早。<br />
人生非金石，岂能长寿考？<br />
奄忽随物化，荣名以为宝。





== 东城高且长 ==

东城高且长，逶迤自相属。<br />
回风动地起，秋草萋已绿。<br />
四时更变化，岁暮一何速！<br />
晨风怀苦心，蟋蟀伤局促。<br />
荡涤放情志，何为自结束？<br />
燕赵多佳人，美者颜如玉。<br />
被服罗裳衣，当户理清曲。<br />
音响一何悲！弦急知柱促。<br />
驰情整巾带，沉吟聊踯躅。<br />
思为双飞燕，衔泥巢君屋。





== 驱车上东门 ==

驱车上东门，遥望郭北墓。<br />
白杨何萧萧，松柏夹广路。<br />
下有陈死人，杳杳即长暮。<br />
潜寐黄泉下，千载永不寤。<br />
浩浩阴阳移，年命如朝露。<br />
人生忽如寄，寿无金石固。<br />
万岁更相送，贤圣莫能度。<br />
服食求神仙，多为药所误。<br />
不如饮美酒，被服纨与素。





== 去者日以疏 ==

去者日以疏，来者日以亲。<br />
出郭门直视，但见丘与坟。<br />
古墓犁为田，松柏摧为薪。<br />
白杨多悲风，萧萧愁杀人。<br />
思还故里闾，欲归道无因。





== 生年不满百 ==

生年不满百，常怀千岁忧。<br />
昼短苦夜长，何不秉烛游！<br />
为乐当及时，何能待来兹？<br />
愚者爱惜费，但为後世嗤。<br />
仙人王子乔，难可与等期。





== 凛凛岁云暮 ==

凛凛岁云暮，蝼蛄夕鸣悲。<br />
凉风率已厉，游子寒无衣。<br />
锦衾遗洛浦，同袍与我违。<br />
独宿累长夜，梦想见容辉。<br />
良人惟古欢，枉驾惠前绥。<br />
愿得常巧笑，携手同车归。<br />
既来不须臾，又不处重闱。<br />
亮无晨风翼，焉能凌风飞？<br />
眄睐以适意，引领遥相睎。<br />
徙倚怀感伤，垂涕沾双扉。





== 孟冬寒气至 ==

孟冬寒气至，北风何惨栗。<br />
愁多知夜长，仰观众星列。<br />
三五明月满，四五蟾兔缺。<br />
客从远方来，遗我一书札。<br />
上言长相思，下言久离别。<br />
置书怀袖中，三岁字不灭。<br />
一心抱区区，惧君不识察。





== 客从远方来 ==

客从远方来，遗我一端绮。<br />
相去万余里，故人心尚尔。<br />
文采双鸳鸯，裁为合欢被。<br />
著以长相思，缘以结不解。<br />
以胶投漆中，谁能别离此？





== 明月皎夜光 ==

明月皎夜光，促织鸣东壁。<br />
玉衡指孟冬，众星何历历。<br />
白露沾野草，时节忽复易。<br />
秋蝉鸣树间，玄鸟逝安适。<br />
昔我同门友，高举振六翮。<br />
不念携手好，弃我如遗迹。<br />
南箕北有斗，牵牛不负轭。<br />
良无盘石固，虚名复何益？
